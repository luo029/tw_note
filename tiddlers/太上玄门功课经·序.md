太上全真功课经序

窃以金书玉笈 为入道之门墙 讽经诵咒 乃修仙之径路 得入道之门 可以入元始之性 获修仙之路 得以晓自然之心 是故道者 住丛林 焚香火 三千日里勤功 十二时中无怠 朝夕勤礼圣容 当输自己之诚 殷勤祝厘国祚 必获升仙之庆 且夫功课者 何为者也 功课者 课功也 课自己之功者 修自身之道也 赖先圣之典也 诵上圣之金书玉诰 明自己之本性真心 非科教 不能弘扬大道 非课诵 无以保养元和 经之为经 是前圣之心宗 咒之为咒 乃古仙之妙法 诵之诚者 则经明 行之笃者 则法验 经明则道契于内 法验则术彰于外 经明则法验而两全 内功外行而俱有 此是住丛林者之规范 升仙者之梯蹬 非丛林 无以陶镕大众之德性 非梯蹬 何以希求出世之真仙 若肯诚心修道 二六时中 刻刻提撕 时时检点 在世端能出世 居尘自可离尘 回出是非之门 直达无为之路 逍遥宇宙 出入虚无 自由自在 寂灭无声 方寸不立一尘 妙用直超三际 若此者 了自心一念之诚 出世上三途之苦 履长生之道路 脱苦海之迷津 既无前愆之可忏 也无后过之可悔 无前愆之可忏者 意诚也 无后过之可悔者 心正也 心真则无恶孽 意诚哪有灾殃 无恶孽则立到天堂 无灾殃则出离地狱 功高宇宙 德契虚皇 禳灾而灾消 祈福而福至 无求而不应 有感以皆通 课诵诸品仙经 及群真宝号 故净口净心净身而有咒 安天安地安神而有章 皆有次序 更无躐等 虽是随堂之功课 实为祝国之大猷 朝夕诵念 昼夜忘疲 直侯三千功满 八百行圆 方是出家之上事 丈夫之道德也

谨序

时 大清光绪岁次丁亥仲秋一清道人重刊